I KUDOS er det per dags dato – 02.12.2025 – rett i underkant av 41 000 dokumenter.

Kunnskapsarbeidere i det offentlig bruker enormt mye tid på å **lage** disse dokumentene. Samtidig tar det også mye tid å lete fram relevant kunnskap blant alle disse dokumentene.

En spørreundersøkelse fra Kudos, gjort i 2018, blant 1100 kunnskapsarbeidere, viste at:

> 60% bruker **mer enn én dag i uka** på å lete etter kunnskap

Den samme undersøkelsen viste også at:

1. Nettverk er en av de viktigste kildene til kunnskap
2. Kunnskap som er produsert blir ofte ikke brukt (en påstand som ble støttet av 70% av deltagerne)

For å hente ut potensialet som ligger der i alle disse dokumentene er vi avhengige av å bruke verktøy som generativ kunstig intelligens for å finne informasjonen vi trenger.

## Kroner og øre

Men hvor mye koster det egentlig å **lete etter kunnskap**? For å svare på det må vi ha noen tall å basere det på

[Statistisk Sentralbyrå](https://www.ssb.no/arbeid-og-lonn/lonn-og-arbeidskraftkostnader/statistikk/arbeidskraftkostnader/artikler/en-arbeidstaker-kostet-881-000-kroner-i-2022#:~:text=En%20arbeidstaker%20kostet%20881%20000%20kroner%20i%202022%20%E2%80%93%20SSB) publiserte en oversikt i slutten av 2023, som viser at:
> **En fulltidsansatt kostet arbeidsgiveren sin i gjennomsnitt 881 000 kroner i 2022.** Beløpet omfatter arbeidsgivers samlede kostnader ved å ha ansatte.

For enkelhetens skyld kommer vi til å avrunde tallene framover.
### Utgangspunktet for regnestykket

| Gjennomsnittlig pris for en arbeidstaker i året (for organisasjonen) | 900 000 kr |
| -------------------------------------------------------------------- | ---------- |
| Arbeidsdager per årsverk                                             | 230 dager  |
| Uker i året med arbeidstid                                           | 47 uker    |

- 900 000 kr / 230 dager = 3 913 kr per dag, rundes opp til 4 000 kr.
- 4000 kr x 47 arbeidsuker = ca 200 000 kr

På en årlig basis koster det altså en organisasjon ca 200 000 kr per ansatt (kunnskapsarbeider) å **kun leite** etter kunnskap.

Dette er snakk om én kunnskapsarbeider i staten. Og det er konservative vurderinger i alle ledd.

### Hvor mange kunnskapsarbeidere finnes det egentlig?

Å sette nøyaktig tall på antall kunnskapsarbeidere i staten er vanskelig. Men som et eksempel kan vi se på Digdir. Hvor rundt 75% av de 400 ansatte kan ansees som kunnskapsarbeidere, med stor sannsynlighet. Det vil si 300 kunnskapsarbeidere i Digdir alene.

Med andre ord, Digdir bruker rundt 60 000 000 kr i året på å **leite etter kunnskap**.

For departementet sin del (DFD), og deres 176 ansatte, vil det samme anslaget resultere i 26 400 000 kr på årlig basis.

Det å leite etter kunnskap er kun en liten del av en større prosess, og kostnaden bør derfor sees i en større sammenheng, men vi holder det enkelt for denne gangen, og ser på kostnaden av en isolert oppgave. Ikke verdien av å utvikle ny kunnskap i sin helhet.

---

## Hvor mye penger kan spares?

En av de store gevinstene ved å bruke Kunnskapsassistenten vil være redusert tid på å lete etter kunnskap. Rett og slett fordi språkmodellen leter gjennom informasjon langt fortere enn et menneske kan. Gitt at den klarer å finne den _riktige informasjonen._ Og at det kan stoles på. Som såklart er en helt essensiell påstand.

Det er vanskelig å si nøyaktig hvor mye tid man sparer på bruke Kunnskapsassistenten for å lete etter kunnskap, sammenlignet med å gjøre det manuelt. Samtidig kan vi gjøre noen antagelser på konservativ eller optimistisk effektivisering.

Med bakgrunn i gjennomsnittstallene fra SSB, som vi nevnte tidligere, og antall ansatte, får vi følgende oversikt:
### Digdir

Ca 400 ansatte.

| **Vurdering**         | **Konservativt** | **Realistisk** | **Optimistisk** |
| --------------------- | ---------------- | -------------- | --------------- |
| Arbeidstid spart      | 40%              | 60%            | 80%             |
| Personalkostnad spart | 24 000 000 kr    | 36 000 000 kr  | 48 000 000 kr   |
### DFD

176 ansatte.

| **Vurdering**         | **Konservativt** | **Realistisk** | **Optimistisk** |
| --------------------- | ---------------- | -------------- | --------------- |
| Arbeidstid spart      | 40%              | 60%            | 80%             |
| Personalkostnad spart | 10 560 000 kr    | 15 840 000 kr  | 21 120 000 kr   |

Samtidig presenterer dette bare én del av bilde. For hva med de pengene som _allerede_ brukes på kommersielle KI-tjenester?

## Kostnaden for kommersielle tjenester per år

I eksempelet under viser vi hvor mye Co-pilot og ChatGPT koster Departementfellesskapet per år.

Vi har tatt utgangspunkt i at Departementfellesskapet består av 7396 ansatte.

| Ansatte med lisens                      | **20 %**      | **40 %**      | **60 %**      | **80 %**      | **100 %**     |
| --------------------------------------- | ------------- | ------------- | ------------- | ------------- | ------------- |
| én tjeneste i året (Copilot)            | 5 857 632 kr  | 11 715 264 kr | 17 572 896 kr | 23 430 528 kr | 29 288 160 kr |
| To tjenester i året (Copilot + ChatGPT) | 10 295 232 kr | 23 430 528 kr | 35 145 792 kr | 46 861 056 kr | 58 576 320 kr |

Co-pilot lisens koster 330 kr månedlig, mens ChatGPT (Pro) koster 250 kr

Det skal sies at sjansen er liten for at _absolutt alle_ har tilgang til en KI-tjeneste, men hva med 60 % av dem? Eller kanskje til og med 80 %?

Hva med de “superbrukerne” som har to ulike KI-tjenester, typisk sett Co-pilot og ChatGPT, hvor begge lisensene dekkes av jobben. Hvor mye koster det da på en årlig basis?

Vi har fargekodet summene basert på et “educated guess”. Ut fra hva som virker:

- Lite sannsynlig (rød)
    - Enten altfor mye, eller alt for lite
- Sannsynlig (gul)
    - Kanskje litt for lite eller litt for mye
- Veldig sannsynlig (grønn)

![kostnadsbilde-fargekodet](../images/kostnadsbilde-fargekodet.webp)

Da ser vi at det er sannsynlig at Departementfellesskapet bruker et sted mellom 10-23,5 millioner kroner på lisenser til kommersielle KI-tjenester på en årlig basis. Og dette kommer da i tillegg til kostnadene av å leite etter kunnskap som vi snakket om tidligere.

Er det riktig bruk av penger?
